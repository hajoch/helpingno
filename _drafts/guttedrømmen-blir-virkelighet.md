---
layout: post
date: 2019-06-21 15:22:57 +0200
crop_image: true
tags: []
title: Guttedrømmen blir virkelighet
excerpt: Bruktbiltest - Trimmet til 425 hk.Ford Mustang - 2005 V8
image: "/assets/images/mustang4.jpg"
image_caption: 'Tekst/Foto: Christoffer Jore Christensen'
author: ''
categories: []
publish_date: 
weight: 

---
Tekst/Foto: [Christoffer Jore Christensen](http://www.helping.no/christoffer.htm)

Mustangen er en bil med en stolt og lang historie få andre bilmodeller kan konkurrere med. Den er en klassiker alle elsker. Mustangen er ikke bare en bil, det er et verdenskjent ikon. Bilen har vært vanvittig populær i flere tiår blant alle aldersgrupper og nasjonaliteter. Og denne gang var det Helping Bil sin tur til å oppleve denne velkjente muskelbilen.

Bilen har fått sitt navn etter en amerikansk hestetype. Denne hestetypen er et viltlevende dyr som er kraftig bygd, men elegant og utholdende. "Mustang" kommer fra meksikansk og betyr vill. Ford har dermed funnet det perfekte navnet til den legendariske muskelbilen sin, ettersom bilen også omtales slik.

Når du kjører rundt i denne bilen øker selvtilliten. Overalt møter man vinkende, gispende og jublende glade mennesker som elsker bilen din. Mustangen vekker utrolig oppmerksomhet med sine klassiske fartsstriper, sitt herlige design og brummende V8'er, spesielt på norske veier som ellers er fylt opp med kjedelige stasjonsvogner og flerbruksbiler ikledd mørke farger.

_Mustangens interiør er av gammelt design og bringer deg tiår tilbake i tid. Det er enkelt, men veldig smakfullt og lekkert. Dette retro-interiøret gir følelsen av at dette er en gammel bil, men på en god måte._

Ford Mustangen er en legendarisk muskelbil produsert i USA som først kom ut i 1964. Bilen var billig, sporty og ungdommelig, og ble umiddelbart en hit. Denne første generasjonen Mustang er den mest kjente og elskede. De påfølgende generasjonene var også flotte biler og Mustangens salgstall og popularitet bestod. Selv de, etter min mening, skamfulle 80 - og 90-talls Mustangene i tredje og fjerde generasjon solgte godt. Jeg mener at disse modellene er et mørkt kapittel i den ellers imponerende Mustang historien, men heldigvis nå i femte generasjon Mustang, bringer Ford tilbake de herlige design-linjene vi kjenner så godt fra Mustangens barndom. Utseende er blitt røffere og kraftigere siden den gang, men man ser enkelt at de gode gamle linjene er tilbake.

Som sportsbil er denne bilen perfekt, det utvendige og innvendige designet er nydelig og motorduren er herlig musikk for enhver bilentusiasts ører. Som hverdagsbil derimot, er den ypperst upraktisk: Høye bensinregninger, veldig dårlig bakseter og dårlig bagasjeplass. Men disse faktorene kommer ikke som noen overraskelse på noen, siden de røpes allerede ved første syn av bilen. Her i Norge vil en Mustang passe best som en bil nummer to som blir stående i garasjen det meste av tiden. Og kun brukes i små mengder for å sprite opp hverdagen.

Mustangen drikker sjokkerende mye bensin, og med dagens norske drivstoffpriser ser enhver person at denne bilen er langt ifra rettet til forholdene vi har her i Norge. Mustangen passer aller best i hjemlandet USA, på langstrakte brede amerikanske veier og med lave drivstoffpriser.

| --- |
|  |

Bilen er herlig å kjøre. Det er nemlig en helt spesiell følelse å sitte bak rattet i denne bilen, du som sjåfør sitter dypt nede i et robust og komfortabelt skinnsete med dårlig sikt fremover grunnet panserets design. Fremfor deg møter du et fantastisk retro interiør med ett mellomtjukt Mustang-ratt aller fremst. Designet her er enkelt, men utrolig elegant. Pedalene er harde, men gode å legge føttene på.

Når du så vrir om nøklen brummer umiddelbart 425 ville mustang hester som er godt forberedt om føreren presser gasspedalen i gulvet. V8'erens lyd er en veldig sentral ting ved bilen. Den er en av de store faktorene som gjør denne bilen fantastisk. Lyden av den åttesylindrede motoren er ubeskrivelig, den er herlig uansett turtall og gir. Med høyt turtall i de fire første girene opplever man en hylende fryktinngytende motordur med en vanvittig akselerasjon. Mens i femte og siste gir får man en herlig klukkende motordur som låter veldig amerikansk. Men ikke misforstå, i femte gir er det også nok av krefter til å føre deg videre frem i enda høyere fart.

Det tar i likhet med mange andre biler litt tid å bli helt komfortabel med Mustangen. Blant annet er bilens girspak er hardt å gire med, spesielt i den første prøveturen på grunn ulikheten fra en vanlig personbil, men om litt føles også denne perfekt ut. Det er først etter man er kommet over ulikhetene fra vanlige biler og frykten for å skade en slik dyr og kraftfull bil at man virkelig kan nyte Mustangen. Nyte den brutale og eksplosive akselerasjon, den høylytte herlige amerikanske åttesylindrede motorduren og rett og slett hele følelsen ved å kjøre bilen. Etter å ha kjørt denne bilen sitter jeg igjen med en øresus og en opplevelse som har brent seg inn i minnet mitt for evig tid.

_Mustangen er en bil som skiller seg ut fra mengden._