---
layout: post
date: 2019-06-18 17:03:56 +0200
crop_image: true
author: _authors/gunnar-christensen.md
tags: []
title: " Kathmandu i Nepal: Den levende gudinnens tempelby"
excerpt: 'Den levende gudinnen er et pikebarn. Hun kalles Kumari Ghar og bor isolert
  i et vakkert, gammelt tempel ved Hanuman Dhoka.

'
image: "/assets/images/gudinne.jpg"
image_caption: Gunnar Christensen reiste i 1979 sammen med en gruppe europeiske pilegrimer
  i India og Nepal. Dette for å få innpass i de tibetanske miljøene og klostrene for
  å samle stoff til sin master/hovedoppgave i religionsvitenskap.
categories:
- _category/reise.md
publish_date: 
weight: 3

---

Den levende gudinnen er et pikebarn. Hun kalles Kumari Ghar og bor isolert i et vakkert, gammelt tempel ved Hanuman Dhoka. Hun tilbedes av alle. Kongen og statsministeren ligger for hennes føtter slik landets hindutradisjon krever. Hun er hellig. En levende guddom. Prøver turister å fotografere henne blir de arrestert, fratatt kamera og utvist fra landet, opplyses det. Et ferdig sminket og toppstaset bilde av henne er å få kjøpt blant landets øvrige turistattraksjoner i "souvenirshop".

Gudinnen velges til rollen omkring fem år gammel. Det er status blant de høyere sosiale lag i Nepal å ha ei datter valgt til levende gudinne. Valget skjer i sterk konkurranse med andre pikebarn i passende alder. Pikene må igjennom harde tester før gudinnen pekes ut. Piken forblir i rollen som levende gudinne til hun er kjønnsmoden. Ved første menstruasjon er gudinnerollen slutt. Da får hun uærbødig sagt sparken uten fallskjerm: Hun haver på gaten uten noen form for støtte fra sin familie. En ny gudinne velges i hennes sted etter de samme utvalgskriterier.

Hva skjer med henne når hun blir pensjonert gudinne?

Jeg spør en nepaleser betalt for å vise meg gudinnen inne i tempelet:

Ingen vil gifte seg med ei jente som har vært levende gudinne. Hun kan ikke noe: Hun har blitt vartet opp hele tiden i tempelet. Hun blir støtt ut av alle når gudinnetittelen forsvinner.

Også av egen familie?

Ja. De fleste tidligere gudinner har havnet som horer i India. Men, hysj om dette når vi er der inne...

Vi ventet lenge i tempelets bakgård. Endelig viser Gudinnen seg på en balkong etasjen over oss. Hun betrakter meg taust med undrende blikk: Som et barn betrakter et fremmed dyr i en dyrehage. Iført rød genser som den lange mørke hårmanken hvilte på. Hun er ikke sminket og pyntet liksom på de offesielle bildene. Hennes vakre ansiktstrekk kommer bedre frem uten sminken. Dette bortskjemte, lille pikebarnet innesperret i tempelet, er omgitt av og prisgitt eldgamle hindutradisjoner og skikker....

I hjertet av gamlebyen Kathmandu ruver Hanuman Dhoka det gamle, kongelige palasset omgitt av karakteristiske templer en betydningsfull kulturskatt av internasjonal klasse, bygd i treverk. Blant tempelbygningene finnes vakre dekorasjoner erotisk kunst. Kunstferdig skåret ut i tre dekorert med farger.

Ved et lite Kalialter i en av Kathmandus gater står en liten flokk mennesker. Passivt i ring rundt Kalialteret, liksom en menneskemengde rundt et blødende trafikkoffer i ei Oslogate. Jeg trenger på for å se hva står på.

Foran Kalialteret bakser tre menn med en stor, kraftig bukk. Offerritens høytid og alvor preger ansiktstrekkene. De lar seg ikke forstyrre av forbipasserende trafikk og høy ABBA-musikk fra en dårlig høyttaler på markedet like ved. Guden Kali krever blodoffer ved ekteskapsinngåelse, ny jobb eller et nytt familiemedlem. Boldoffer til guden Kali er en hellig handling som må utføres rett for å unngå gudens vrede...

Bukkens føtter er bundet. Dyret vrir seg urolig i kraftige kast. Som om dyret kjenner menneskenes hensikter. To menn holder det kraftige dyret. Den tredje har en stor kniv. Plutselig skjærer han dyret i halsen. Blodet farger raskt pelsen omkring såret. Dyret utsteder et kraftig hyl. Et vilt smerteskrik. Kniven skjærer dypere. Blodet spruter med kraftige, pulserende støt på Kalialteret. Det blir oversprøyet av blod. Dyrets motstand blir gradvis svakere. Livet ebber ut...

Jeg kjemper mot mine følelsesmessige reaksjoner på offerriten: Å lese om blodoffer til hinduguden Kali i religionshistoriebøkene på en universitetslesesal i Oslo gir distanse. Å oppleve offerhandlingen med alle sansene, er en stor påkjenning.

Ved Kalitempelet utenfor byen ble det ofret spedbarn på Kalis alter så sent som på 1950-tallet ifølge lokale kilder. Kunnskapen om dette forsterker min reaksjon på offerriten. Jeg konsentrerer meg om å fotograferte ritualet. Det avleder meg noe fra kvalmen som trenger på.

Plutselig ser jeg bort på min følgesvenn. Han står der likblek og svaier. Blikket røper at han er i ferd med å svime av. Plutselig faller han stivt bakover. Jeg iler til og får grepet ham like før han smeller hodet i gata. Bærer han bort fra menneskemengden og heller vann i ansiktet hans. Han kommer seg gradvis med voldsomme skjelvinger. Min følgesvenn er buddhist: Oppdradd til ikkevold og vern om alt liv. Medlidenhet med alle skapningers lidelser. Blodofferet ble en hard opplevelse for han.

Like før hadde vi passert et annet Kalialter hvor en okse var ofret. Det blodige oksehodet lå foran alteret: Skåret løs fra den store kroppen som lå midt i gaten. Mennesker passerte rundt den store okseskrotten uten en mine.

Dette er dagligliv i Kathmandu.....