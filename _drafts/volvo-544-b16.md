---
layout: post
date: 2019-06-24 12:09:54 +0200
crop_image: true
tags: []
title: Volvo 544 B16
excerpt: 'Nostalgiske tilbakeblikk på Volvo-veteraner:'
image: "/assets/images/Volvo-PV544.jpg"
image_caption: 'Foto: Volvo da 544 ble lansert som ny'
author: _authors/gunnar-christensen.md
categories:
- _category/bil.md
publish_date: 
weight: 2

---
2 år kjørte jeg Volvo PV 544 B 16 modell 1959 tidlig på 1970-tallet,  
men dette bildet av Volvo PV 544 er ærlig og redelig stjålet fra Volvos  
reklame da bilen var ny. Jeg ervervet bilen som ung student for hele kr. 4.800,- inklusive registeringsavgift kr. 300,- hos Austin-forhandleren i Arendal. Bilen var alt døpt av tidligere eier og lød navnet "Oscar".

Det er noe spesielt med den første bilen. Jeg husker den bedre enn senere biler.1959 modell Volvo PV 544 med hel frontrute, to dører og enkel 2-punkts sikkerhetssele i kryss over brystet på begge forsetene. Ingen nakkestøtter. Nakkestøtte kunne man kjøpe løst på bilrekvisita og tre over seteryggen uten at bilen fikk bedre nakkeslengbeskyttelse med den patenten. LIkevel var denne Volvoen absolutt en av de mest kollisjonssikre bilen man kunne kjøpe da den var ny.

Før denne modellen var det delt frontrute og da het bilen PV 444. Motoren i min bil var en B16 på 60 hk. I dag ville nok motoren hete 1,6 liter eller 1600. Senere kom også Volvo PV med B18-motorer. Girstanga var lang som på en lastebil. men behagelig i bruk. Girene gled lett og girkassa var fin og medgjørlig med solid avstand mellom girene.

BIlens baksete var uvanlig stort. Og her kunne du legge bakseteryggen mellom seteradene og få ei fin seng til to og kanskje tre slank som man var den gangen. Karoseriplatene var tykkere enn det dagens biler har og derfor ble benevnelsen PV spøkefult tolket til "panservogn", mens det egentlig sto for det svenske ordet "personvagnar".

Denne bilen var lettere å reparere selv enn dagens biler og det var nyttig for en slunken studentøkonomi. Det gikk lett å skifte plugger, vifterem og til og med speedometerwiren lot seg skifte egenhendig da den røk. For her var det plass nok til at man kunne komme til med egne never, verktøyet og tvistdotten.

Volvo PV var en god bil på glatta, bakhjulsdrift til tross: Tyngden gjorde den stabil og god på veien. Men datidens diagonaldekk ga dårligere veigrep og lengre bremselengde enn dagens radialdekk og nå også lavprofildekk.

Det var stas å ha en Volvo PV som ungdom på1970-tallet. I dag er PV 544 et samleobjekt. Det er gøy å se hvor mange flotte PVer som fremdeles er på veien i dag.