---
layout: post
date: 2019-06-17T15:36:26.000+00:00
crop_image: true
author: _authors/gunnar-christensen.md
tags:
- foto
- foto digital bilde
- fototips
- slik tar du bedre bilder
- komponer bilde
- fotografering
- bevare minner
- kunsten å fotografere
- motivet
- se etter detaljer
- digital fotografering
- komposisjon i bildet
- fortell noe med bildet
- dybdevirkning i foto
- mobilfoto
title: Bedre bilder
excerpt: Å ta bilder er gøy. Lek deg med kameraet og lær deg hvordan det virker slik
  at du blir godt kjent med det. Jo mer du leker dess gøyere blir det. Digitalkameraene
  gir deg bildet rett på skjermen så du kan se resultatet og forbedre der og da. Nå
  har mobiltelefoner også fått gode kameraer.
image: "/assets/images/vann.5.gc-1.jpg"
image_caption: 'Foto: Gunnar Christensen'
categories:
- _category/reise.md
publish_date: 
weight: 5
coauthor: ''

---
**Kameravalg**  
Digitalkameraene har tatt over markedet. Grovt kan kameraene deles i tre grupper: Kompaktkamera, hybridkamera og speilreflekskamera. Mobiltelefoner har kompaktkamera.

Kvaliteten er nå så god på flere av de små kompaktkameraene at de fleste satser på dette fremfor speilreflekskamera som er større, tyngre og dermed mer å dra på. Hybridkameraene er enkelt forklart en krysning mellom kompaktkameraet og speilreflekskameraet og tar nesten like gode bilder som speilreflekskameraene.

Kameraene på markedet har forskjellig kvalitet. Les derfor nøye testene av kameraene før du kjøper slik at du kan blinke deg ut de beste kjøpene uavhengig av hva butikkene helst vil selge deg.

**Lagring av bilder**  
Husk å lagre bildene flere steder og ikke bare på brikken: En ekstern HD er fin til dette. Eller på en trygg sky i den grad dette er trygt. Brenn også sikkerhetskopi på DVD eller CD: Et godt tips er å leie en bankboks til sikkerhetskopier i fall husbrann. Bildene er verdifulle, og mer verdifulle blir de med tiden, særlig familiebilder.

![](/assets/images/mars-1.jpg)

**Hold kameraet rolig eller bruk stativ**  
Særlig digitalkameraene er små og lette å legge i lommen. Derfor blir det flere anledninger til å bruke kameraet. Men "i farten" er det lett å ta "hastverk-bilder" d.v.s. bilder som ofte blir uskarpe fordi du ikke holder kameraet rolig nok. Jo dårligere belysning det er når du knipser dess viktigere er det å holde kameraet stødig. Støtt deg gjerne mot en påle eller mur om du ikke kan sette kameraet fra deg. Har du med stativ blir bildene ofte skarpe og fine.

**Gå tett på - Portrettfoto**  
En klassisk feil ved personfotografering er å ta et skritt bakover før bildet taes. Eksperimenter heller med å gå nærmere den eller de du fotograferer. Instruer gjerne den du knipser om å se i en bestemt retning, gjøre noe eller å stille seg i en bestemt vinkel. Ofte kan dette også løse opp situasjonen slik at bildet ikke blir så oppstilt - ved at motivpersonen får noe annet å være opptatt av enn kameraet.

**Landskap og dybdevirkning**  
Landskapfotografering blir ofte bedre om du finner en forgrunn. Det kan være en figur, et tre eller noe annet som gir det todimensjonale bildet en tredimensjonal effekt. Som en rekke med telefonstolper langs en vei. Trær langs en elv der du ser at trærne blir mindre jo lengre borte de befinner seg på bildet. Forgrunnen kan også være slik at bildet rammes inne av f.eks. to trær med landskapet du avbilder mellom disse. Tåke kan også gi en slik dybdeeffekt i bildet.

![](/assets/images/toru.002-2.jpg)

**Motlys**  
Motlys kan gi mange spennende effekter i bildet - enten du tar portrett eller landskapsbilder. Sørg da for å skru av blitsen slik at du får utnyttet disse effektene fult ut. Eller ta i bruk blitsen for å kompensere for skygger som blir for mørke nær kameraet.

**Blitsbruk**  
Digitalkameraene har blits som automatisk slår seg på ved dårlig belysning. Av og til kan det være en ide å skru av blitsen, særlig ved landskapfotografering. Uten blits blir det mer naturlig lys på bildet og du slipper plagsomme skygger. Røde øyne kan du unngå med en innstillings-funksjon på kameraet, men om du er uheldig og får røde øyne på en person kan de fleste fotobehandlings-programmer rette på det i etterhånd. I mange situasjoner er blitsen det eneste alternativ. Da kan du anskaffe en blitsslave - d.v.s. en ekstra blits som blinker samtidig med blitsen på kameraet gi verdifullt tilleggslys.

**Utsnitt og redigering på PC**  
Digitalkameraene gir deg muligheten til å gå rett på PCen og redigere bildet straks det er tatt. Dette er lærerikt og gøyalt. For her kan du prøve deg fram med ulike bildeutsnitt og fargenyanser.

**Verdi som minne**  
For mange blir bilder og videoopptakene mer verdifulle med årene. Ved betryggende lagring av brikke m.m. blir dine opptak bevart for nye slektsledd og ettertiden. Historien har vist at opptak du ikke finner interessante i nåtiden kan bli svært verdifulle for ettertiden.

![](/assets/images/sko.jpg)

**Dybdevirkninger**  
Dybdevirkninger i bildet gir det todimensjonale bildet en tredimensjonal effekt. Rader med trær eller telefonstolper langs veien kan gi dybdevirkningen som hever bildekvaliteten til et spennende resultat.

![](/assets/images/hus.skog.jpg)

**Hva vil du fortelle?**  
Prøv å tenke igjennom hva du vil fortelle med bildet. Er det en tur i skogen? Er det en historie om barnets første skoledag? Er det et portrett av en baker?

Da kan det være bra å ha med mer enn ansiktet på hovedpersonen. For eksempel bakeren med bakerlue og et brød eller den første skoledagen i klasserommet eller sammen med læreren.

> ![](/assets/images/husskog-1.jpg)

Mulighetene er mange. God planlegging kan gi deg gode ideer. Men glem ikke å være på vakt: Det perfekte motiv kan plutselig være der.

**Familiefotografering**

![](/assets/images/natur4-1.jpg)

Ingen har noen gang klaget over for mange bilder av barna da de var små. Ingen har noen gang klaget over for mange bilder av besteforeldre som er gått bort. Ingen har noen gang klaget over for mange bilder fra turen til Paris, London o.s.v..

Bilder er en verdifull minneskatt som alle setter pris på. En dokumentasjon av tiden som er gått. En ressurs til glede og ettertanke. Ta heller for mange enn for få bilder. Digitalkameraet gir generøse muligheter til å ta mange bilder uten store kostnader. Lagring-brikkene blir stadig bedre og lagrer stadig mer.