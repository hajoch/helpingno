---
layout: post
date: 2019-06-18T20:18:50.000+00:00
crop_image: true
author: _authors/gunnar-christensen.md
tags:
- india
- te
- dyrking av te
- eksotisk by i India
- smalsporet jernbane fra 1881
- Ghoom Jernbanestasjon på 2438 m.o.h.
- Eden
- Indias Sveits
title: Darjeeling:Teens by
excerpt: |-
  En natt klokken fire: Det dundrer på døren.

  - Your jeep for Tiger Hill, Sir!

  Stedet er Darjeeling, teens by, 2134 meter over havet i Indias nordøstlige fjelland mot Himalaya. Tiger Hill er ikke severdig i seg selv. Men fra toppen, 2.660 meter over havet, ser man Indias vakreste soloppgang med utsikt til "gudenes fjell" Kanchenjunga som ruver 8.598 meter over havhøyde.
image: "/assets/images/darjeeling.jpg"
image_caption: |-
  Gunnar Christensen reiste i 1979 sammen med en gruppe europeiske pilegrimer i India og Nepal. Dette for å få innpass i de tibetanske miljøene og klostrene for å samle stoff til sin master/hovedoppgave i religionsvitenskap.
  Foto: Gunnar Christensen
  Panorama over teens by Darjeeling.
categories:
- _category/reise.md
publish_date: 
weight: 2

---
Navnet er tibetansk: Khang Chen Dzod Nga. Fjellet består av syv tinder på samme fjellrygg. Den øverste av dem er Kanchenjunga og dominerer de andre tindene i høyde og berømmelse.

**Verdensrekord**  
Darjeeling har en verdensrekord. En smalsporet engelskbygd jernbane fra 1881 sliter seg opp fra Siliguri i det indiske lavlandet - via en høyde - på 3.600 meter til endestasjonen Darjeeling drøye to tusen meter over havet. Sporbredden er 60 cm. Like før endestopp passeres verdensrekorden. Den heter Ghoom Station i 2.438 meters høyde: Verdens høyest beliggende jernbanestasjon på et gjennomgående jernbanespor.

Strekningen fra Siliguri på det hete, indiske slettelandet til Darjeeling er 82 kilometer. Toget bruker syv timer på strevet i bratt, konglet sikk-sakk-stigning fra jungellandskap til teplantasjene som har gjort Darjeeling verdenskjent. To dampdrevne togsett fra 1880-årne peser, tøffer og tuter seg fortsatt tur-retur daglig i behagelig tempo gjennom et vakkert landskap. De samme lokomotiver og vogner som britene bygde sliter fortsatt: En opplevelsesrik, severdighet mange turister foretrekker fremfor den langt raskere bussruten.

**Tre etasjer**  
Darjeeling har ca. 60.000 innbyggere. Regner vi med distriktene omkring øker tallet til en million. Foruten indere er borgerne buthanesere, nepalesere og tibetanere i tillegg til sikkimesere. Byen er bygd i fjellskråningen - liksom i etasjer. Tre etasjer skiller folk og sosial rang:

Øverst de fine hotellene, de pene villaene og butikkene bygd i engelsk stil. Her bor de velstående og turistene. Neste etasje er indernes: Spesielle indiske hoteller, butikker, kaffer og miljøer som i andre indiske byer.

Nederst og lavest på den sosiale rangstige bor de mest fargerike folkene etter antrekk å dømme: Nepalesere, buthanesere og tibetanere. Både menn og kvinner er fargerikt antrukket. De bærer vakre nasjonaldrakter og bor i byens dårligste boliger. Bassarene og markedene er en opplevelse. Alt fra juveler, tekstiler, utskårne masker og annet håndarbeid i sølv, tre og stoffer - til grønnsaker, frukter, smør og selvfølgelig te. Lørdag og søndag er store markedsdager og Market Square er stedet. Her summer språkene hindi, bengalsk, nepalesisk, tibetansk og engelsk...

**Stedet hvor det lyner**  
Øverste platået i byen heter Observatory Hill. Her sto det tibetanske klosteret som ga nevnet til byen: Dorje Ling. Dorje betyr septer, men tolkes og oversettes også til lyn. Ling betyr sted. "Stedet hvor det lyner", kan Darjeeling oversettes til på norsk.

Britene har æren av at det ble en by. Det var den strategiske beliggenheten syd for Sikkim, mellom Buthan og Nepal, som trolig betydde mest, da den første européer kom hit i 1829. Siden gikk utviklingen slag i slag, til Campel la grunnlaget for teindustrien i 1841.

Klimaet i Darjeeling er velegnet for tedyrking: Sommertemperaturen varierer fra 15 til 9 grader celsus og mens vintertempraturen måler fra 6 til 1 grader. Dette minner lite om Indias klima forøverig. Klimaet virket tiltrekkende på britene som stortrivdes i Darjeeling under okkupasjonstiden. De brakte England med seg i arkitekturen og på alle andre måter.

**Eden**  
Darjeelings vakre botaniske hage er også en etterlevning etter britene. Den store, velstelte hagen er opprinnelig en gave fra bankmannen W. Loyd til Sir Ashley Eden. Eden laget her sitt lille eden av planter fra alle tenkelige klimaer.

Fjellbyen Darjeeling kalles Indias Sveits bl.a. fordi den er renere og penere enn de fleste andre indiske byer. Turistene er for det meste rike indere. De reiser til Darjeeling for å bleke seg i det "kalde" klimaet: Å være blek er status i India.

Nå har også Vestens turister kommet....