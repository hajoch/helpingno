---
layout: post
date: 2019-06-13T21:41:38.000+00:00
author: _authors/gunnar-christensen.md
tags:
- sjø
- båt
- båt påhengsmotor
- valg av båt
- båttype
- snekke
- daycruiser
- cabincruiser
- motorseiler
- seajeep
- bowrider
- joller
- sikkerhet til sjøs
- kjøpekontrakt
- heftelser
- båtliv
title: Båtkjøpfeller? Unngå tabbene
excerpt: "Hvilken båt passer deg best? \nUnngå kjøpertabbene. Har du gjort et raskt
  impulskjøp uten å tenke igjennom ditt behov kan du ha gått i kjøperfella."
categories:
- _category/båt.md
image: "/assets/images/juli.01[1].JPG"
crop_image: true
publish_date: 
weight: 7
image_caption: "Gjessøya ved Hove utenfor  Arendal. \nfoto: Gunnar Christensen"

---
Den norske båtsesongen er kort og hektisk. Forventningene til sommeren ligger i luften på båtmesser og i salgsannonser. Sommeruker på sjøen lokker med badeliv og fiske. Dette ligger i bakhodet når båtannonser pløyes.

Hvilken båttype skal jeg velge? Gammel eller ny, stor eller liten båt? Standard "tilstands-test" på båter finnes ikke. Her er man helt avhengig av kunnskap, tillit og god vurderingsevne ved kjøp. Sparer du penger ved å kjøpe brukt? Undersøk alltid en bruktbåt grundig før kjøp: Sammenlikn med nypris og garanti. Få hjelp av fagmann om du ikke er motorkyndig. Har plastbåten plastpest? Tidligere skrogskader som ikke er fagmessig reparert? Finnes heftelser på båten som må sjekkes på Brønnøysundregisteret?

![](/assets/images/b08.4.jpg)

Prøv båten på sjøen om båttypen er ny for deg: Er den stabil i sjøen? Oppfører den seg slik du har forventet i sjøgang? Er det plass nok til det du trenger ombord? Prøv forskjellige båter på sjøen før du bestemmer deg. Det er på sjøen du skal bruke den. Der er det sjøegenskaper og ikke bare design som teller. Båtkjøp gjort på land kan gi overraskelser når båten sjøsettes. Du kjøper ikke en bil uten å prøve den: Hvorfor skulle du da kjøpe en båt uten å prøve den?

Uansett hvilen båt du velger så ta kurset "båtførerprøven". Kurset vil ikke bare gi deg en tryggere ferdsel på sjøen. Du får i tillegg billigere båtforsikring med "båtlappen".

**Snekke**

![/assets/images/batmesse37.jpg](https://app.forestry.io/sites/afjoa9tu1jlglg/body-media//assets/images/batmesse37.jpg)

Mange familier sverger til snekka. Den er stabil i sjøen og gir romslighet til overnatting og matlaging om bord. Såkaldt "hytte på sjøen".

Snekkene er blitt forholdsvis dyre de senere årene. Dermed ser mange på snekker som er både 20 og 30 år gamle. Hvis den originale motoren fremdeles sitter i båter på denne alderen, er det klokt å ikke forvente for mye av denne motorens videre levetid: Er det bensin eller diesel så er over 20 år en tyngende alder uansett hvor mye selger skryter av driftssikkerhet og pålitelighet. Ta derfor en titt på hvilke priser en ny motor ligger på hvis du vurderer en så gammel snekke. Kalkuler inn i den prisen du er villig til å gi for båten at du kan komme til å oppleve et motorhavari i løpet av den tiden du har båten. Det er dessuten kostbart å reparer eldre motorer - og uansett hvor stor overhalingen er så vil det alltid være en gammel motor i båten den dagen du skal selge den.

Det beste innen eldre brukte snekker er derfor å se etter en båt hvor motoren har vært skiftet de senere årene. Eller kjøpe en båt med defekt motor: Da betaler du ikke noe for motoren.

Innenbordsmotor i båt bør helst være diesel av sikkerhetsmessige grunner. Men vær klar over at også en dieselmotor kan gi båtbrann. Men faren for dette er langt mindre med en diesel enn en bensinmotor.

Tradisjonelt har snekker fortrengerskrog som ligger dypt i vannet og fortrenger mye vann. Et fortrengerskrog kommer sjelden opp i flere knop enn skroget er langt. Er snekka 7 meter er farten ca. 7 knop. Fortrengerskrog er oftest stødig og har godt sig, men har forholdsvis lang stoppedistanse i godt sig.

![](https://wwww.helping.no/assets/images/nikon1.jpg)![](/assets/images/abat.09.JPG)

**Daycruisere og Cabincruisere**  
Daycruisere og Cabincruisere har ofte bensin innenbords motor med propellaksling eller med drev. Vi har sett mange slike båter eksplodere og brenne opp på sjøen: Særlig merket Draco har vært ille ute med mange båtbranner ifølge oppslag i media. I tillegg har eldre bensin innenbordsmotorer høyt bensinforbruk.

Du ser det også på bruktprisen at båter med bensin innenbords motorer faller raskere i pris enn 4-takts utenbords motorer som er bensingjerrige og mindre brannfarlige.

Eldre 2-takts utenbordsmotorer er dyrere å kjøre med enn 4-takts motorer. I tillegg er de fleste brukte 2-taktsmotorene i dag å anse som ukurante fra et miljø og støyhensyn. Daycruisere med en stillegående 4-takts påhengsmotor holder seg best i pris, men motorene trenger ofte mer serviceoppfølging enn 2-takterne. Prisnivået på slike bruktbåter med 4-taktsmotorer er i mange tilfeller så høyt at man med fordel kan se på nybåt-tilbud.

Er du på jakt etter båt med innenbords motor er dieselmotorene å foretrekke fremfor bensinmotorer ut i fra hensyn på sikkerhet. Særlig den nye generasjon diesel båtmotorer er både spreke og økonomiske, men kostbare i innkjøp.

Gangtid er imidlertid ikke alltid den beste indikasjon på om en innenbords bruktmotor er god: Eldre motorer kan være skadet av lite bruk og dårlig tilsyn.

**Motorseiler**  
Motorseiler er for viderekommere. Du bør helst ha lært å seile i en mindre seiljolle før du kjøper en motorseiler. Det er "et liv på skakke" hvis vinden er god. Da må du være klar over kraften i bommen når du bauter opp mot vinden. Flere erfarne seilere har slått seg helseløs av bommen i god vind. Seil er et stillferdig og vakket driftsmiddel sjøen på: Slippe motorduren og høre vinden i seila og vannet mot skroget. De fleste slike båter har en liten hjelpemotor, men seil er "hovedmotoren" og vinden er billig og miljøvennlig "drivstoff".

![](https://wwww.helping.no/assets/images/batmesse.jpg)![](/assets/images/batsalg.jpg)

**Seajeep**  
Seajeep er i skuddet og et stort antall av denne type båter er i omløp. Vær klar over at du kjøper en åpen båt når du velger en seajeep: En liten skjerm ved styreposisjonen gir ikke all verdens beskyttelse mot regn, vind og sjøsprøyt. Andre om bord har ingen slik beskyttelse. Er du glad i å bli våt og liker å kle deg godt på sjøen så er dette båten for deg. De fleste slike båter er selvlensene, men stol ikke på at dette betyr at du ikke trenger å se etter båten: Mange har fått en ubehagelig overraskelse når den selvlensende båten ligger under vann etter regnvær: Systemet med selvlens kan tette seg. En båt må alltid ha tilsyn selv om selvlens som regel sparer deg for å øse båten.

**Bowrider**  
Bowrider heter en ny og populær båttype på markedet: Den er en krysning mellom selvlensende seajeep og en daycruiser. Her får du oftest seajeepens selvlensende løsning og samtidig cabincruiserens lune vindskjerm og kalesje. En åpen båt med 2 til 3 sitteplasser foran vindskjermen og en daycruiser med kalesje bak skjermen. En ypperlig familiebåt.

**Joller**

![](/assets/images/b08.1.jpg)

Joller er som oftest åpne båter med påhengsmotor. Noen av dem er selvlensende og de fleste er bygd for å plane med forholdsvis liten motor. Dette er en rimelig, lett og enkel båt for dem som ikke ønsker å legge mye penger i en båt, men trenger en båt til hytta eller som en lettstelt båt til badeturer eller fisketurer. Men det er en åpen båt som egner seg best i godt vær. Sjekk at båten har CE-merke eller er Veritasgodkjent. Båtens flyteevne er avgjørende for sikkerheten til dem som er om bord. Det finnes en rekke "hjemmelagede" konstruksjoner på markedet - noen av dem har dårlig flyteevne.  
Barn sverger til små planende joller med opp til 9,9-hk. Ofte er motoren trimmet opp til 15 hk. Dette har sammenheng med aldersgrensen på 16 år for båtførere og motorstyrke. Det mange ikke helt får med seg er at det også er en fartsgrense på sjøen koplet sammen med denne aldersgrensen. Ikke send barn ut i ei jolle som ikke har godkjent sikkerhet.

**Blå stripe til besvær**  
Blå striper og blått skrog er i skuddet på båter. Det ser lekkert ut når du ser på nye båter, men har du sett nærmere på disse båtene i båthavna? Blåfargen gir fort stygge merker ved de minste støt mot skroget. I slutten av sesongen ser du nye båter med er rekke skjemmende småskader i den blå lakken. Båtforhandlere opplyser at flere båteiere lakkerer om blåfargen ganske ofte i forbindelse med vårpussen. Dette er en betydelig ekstrakostnad på grunn av en upraktisk motebølge. Og det gjelder ikke bare blått - det gjelder mange farger. Fagfolk hevder farget skrog i dag har langt bedre kvalitet enn på 80-tallet med hensyn på falming og holdbarhet. Men vi kommer likevel ikke bort i fra at fagrede skrog og striper gir mer vedlikeholdskostnad enn helt hvitt skrog. Velg derfor båten med ensfarget hvitt skrog så unngår du merkostnader som f.eks. lakkeringsutgifter.

**Service**  
Service og muligheter for å få hjelp ved tekniske problemer i løpet av sesongen er viktig når du velger motorbåt. Det er lurt å forhøre seg med andre båteiere om hvilke forhandlere og verksteder som gir god service til en riktig pris. Vurder derfor nøye hvilket merke båtmotoren har i forhold til servicemuligheter på ditt hjemsted og det bruksområde du trenger båten til.

**Sikkerhet er viktig**  
Det farligste på sjøen er imidlertid uerfarne båtførere i motorsterke større båter. Det utrolige er at når du passerer 16 år kan du sette deg ved roret i en lystbåt med flere hundre hester uten noen form for kurs eller opplæring. Dette kan være en farlig kombinasjon på sjøen. Hvert år skjer dødsulykker ved for stor fart og mangel på kunnskap om ferdsel på sjøen. Derfor bør det være krav om båtførerprøve på sjøen med sterke motorer eller på båter som går over en viss fart. Særlig når farten og trafikken er stor er sikkerheten på sjøen avhengig av at vi kjenner sjøens trafikkregler og kan orientere oss i farvannet vi ferdes i. Her er båtsport-kartene viktige i ukjent farvann.

![](https://wwww.helping.no/assets/images/ya32.jpg)![](/assets/images/ya33.jpg)

CE-merke eller Veritas-godkjenning bør være på båten du kjøper. Da vet du at båten er testet med hensyn på flyteevne. Båtens flyteevne er avgjørende for sikkerheten til dem som er om bord.

Sikkerheten er også avhengig av at du har det nødvendige sikkerhetsutstyr om bord. Ikke bare redningsvester til alle, men også brannslukkings-utstyr som pulverapparat og annet redningsutstyr som drivanker og nødraketter.

Tenk over hvordan du skal komme deg om bord i båten igjen hvis du faller over bord: Har båten badetrapp? Har motoren dødmannsbryter som du kopler til deg når du er alene i båten og som stopper båten om du faller overbord? Har små barn om bord tilsyn hele tiden? Små barn har falt over bord uten at voksne har merket det. Konsekvensene kan være brutale.

![](/assets/images/b08.2.jpg)

Båtliv for de fleste er ferie. Få kan tenke seg å tilbringe båtsesongen med tekniske problemer og en dårlig forberedt båt. Godt vedlikehold av båten er viktig. Se opp for skader på skroget når du kjøper båt. Også en plastbåt kan "råtne" hvis det over lengre tid trenger vann innenfor gelcoaten. Få derfor en fagmann til å se på motoren og båten før du handler. Det kan hjelpe deg unna de største kjøpertabbene.

Godt vedlikehold av motoren samt lufting og brannslukking-sapparat er en god sikkerhet mot båtbrann. Sjekk alltid at pulverapparatet er i orden før bruk hver sesong. Brannvakta kan sjekke brannslukkings-apparatet i båten for deg. Brannslukkings-apparatet ombord bør sjekkes hvert år.

Er du i tvil om sjømerkings-systemet langs kysten så ha med en oversikt over dette i båten enten som et klistermerke eller likende på førerplass.

På høsten og vinteren er bruktbåt-prisene vanligvis på det laveste. Våren og forsommeren er bruktprisene tradisjonelt på det høyeste. De senere år har bruktprisene vært høye hele året.

![/assets/images/nikon2.jpg](https://app.forestry.io/sites/afjoa9tu1jlglg/body-media//assets/images/nikon2.jpg)

**Husk standard kjøpekontrakt når du kjøper eller selger båt.**  
En ryddig eierskifteavtale er best både for kjøper og selger. Forbrukerrådet m. flere har slike kontrakter som kan lastes ned fra nett.

Registrert båt meldes eierskifte til Redningsselskapets småbåtregister eller annet båtregister som f.eks. Securmark som nå både registerer og tyverisikrer båter. Viktigst med registrering er å tyverisikre båten. Et skilt fra Redningasselskapet kan lett rives av båten ved tyveri. Blir nummeret preget inn i båtskroget og på motoren er det vanskeligere å fjerne det.

Kjøpes eller selges båthenger skal denne omregistreres på eget skjema som fåes hos din nærmeste trafikkstasjon.

**Sjekk heftelser på båten ved å ringe eller bruke Brønnøysundregisterets nettsted.**

Husk å sjekke om båten/motoren du kjøper er registrert på den som selger den til deg så unngår du å kjøpe tyvegods. Er motor-nummer-skiltet fjernet på en påhengsmotor bør du bli skeptisk. En uregistrert båt kan være tyvegods. Sjekk da alle dokumenterte eierledd før du kjøper. Kjøpes tyvegods så øker forsikringspremien for oss alle. I tillegg risikerer du å måtte levere fra deg båten uten å få økonomisk vederlag for det du har betalt for den. Det er sure penger. Har du mistanke om uærlig selger så dropp handelen.

Vær våken og ta deg god tid når du kjøper båt. Spør selger om historikk på båten, tidligere skader og reparasjoner m.m.. Ta gjerne med deg en du kjenner som kan mer om båt enn deg og som i tillegg kan være vitne til handelen.

Ha en god båtsesong.

![](/assets/images/juli.03.JPG)