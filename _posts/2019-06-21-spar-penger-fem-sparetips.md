---
layout: post
date: 2019-06-21 09:38:21 +0200
crop_image: true
author: ''
tags: []
title: 'Spar penger: Fem sparetips'
excerpt: De fleste skulle gjerne sett at de hadde mer penger igjen i slutten av måneden.
  Og det mangler ikke på tips i media og på nettet. Men det avgjørende for å lykkes
  er at du prøver noe du er motivert til. Her presenterer vi fem sparetips, hvorav
  tre kan bidra til mer enn bare økonomien. Følger du tips 3-5, kan du også gjøre
  noe for helsen og for miljøet. Så her kan du både spare og bli et noe bedre menneske.
image: "/assets/images/skagen3.jpg"
image_caption: 'Foto: Gunnar Christensen'
categories:
- _category/økonomi.md
publish_date: 
weight: 1

---
Av Julie Jørgensen

**1. Gå gjennom gjelden din**  
Flertallet av nordmenn har boliglån, og for de fleste er boliglån en måte å spare på. Ved å "tvinge" seg selv til å nedbetale hver måned, investerer man i sin egen bolig. Fordi nedbetaling av boliglån som regel utgjør en større utgift, kan en reduksjon i renten gjøre en betydelig forskjell. Betaler du 4.7% rente for et lån på 1 million over 20 år, kan du spare 455 kroner per måned ved å forhandle renten ned til 3.8%. På årsbasis blir det 5460 kroner spart.

Ta en prat med banken for å se om du kan få bedre vilkår. Bankene vurderer ofte renten i trappetripp. Dersom du har betalt ned til under 60 prosent av verdien allerede, har du større mulighet. Dersom du kan få betydelig mer konkurransedyktige vilkår et annet sted, kan det være verdt å refinansiere.

Mens boliglån kan sees på som sparing, er forbrukskreditt noe vi helst vil unngå. Men dersom du allerede har flere smålån og kredittkortgjeld, kan en siste utvei være et refinansieringslån. Tenk deg nøye om før du går til et slikt skritt. Et forbrukslån er ikke noe å ta lett på. Og dersom et refinansieringslån er det beste for deg, bruk en god kalkulator for forbrukslån for å sikre deg beste rente.

**2. Bruk kun kontanter i en måned**  
Det er mange fordeler med kredittkort og betalingskort. Det er praktisk, kan hjelpe deg å få oversikt, og bonuspoeng blir mer vanlig. En ulempe er at vi gjerne blir mindre bevisst på hva vi egentlig bruker pengene til. Det er lett å bare "dra kortet". Undersøkelser viser at vi bruker mindre penger dersom vi handler med kontanter enn kort.

Det kan derfor være verdt å prøve et eksperiment: bruk kun kontanter i en måned. Det er gode sjanser for at du utvikler en bedre bevissthet på hva du bruker penger på. Gi deg selv et budsjett og hold deg til det. Når måneden er over kan du se hvilke sparemuligheter du kan ta med deg videre. Og synes du en måned er for lite: prøv i en uke!

**3. Lag egen snacks & kaffe**  
Å kjøpe med seg en kaffe på vei til jobb blir mer og mer vanlig. La oss ta et regnestykke: kjøper du en cafe-au-lait til 30 kroner hver hverdag 45 uker i året, blir det 6750 kroner per år. Vi snakker her om en betydelig utgift. Du kan få en espressomaskin med integrert kaffekvern til under 3000 kroner. Vurder å spleis med kollegaer på en kaffemaskin. Her sparer du også miljøet for engangskopper.

For mange som er på farten er det også fristende å kjøpe snacks eller et lite måltid på bensinstasjon eller kiosk. Steder som Deli de Luca, Narvesen og 7-Eleven selger mer mat enn noen gang. Selv om "tilbudene" fremstilles som gode, går det fort mye penger. Denne type ferdigmat er som regel også rik på kalorier men ikke særlig næringsrik.

Et morsomt prosjekt kan være å lage sin egen snacks. Prøv for eksempel muffins med egg, banan, mel og rosiner. Disse kan legges i fryseren og tas opp om morgenen på dager du vet du vil være på farten. Ta med noen ostebiter og en frukt. Gulroten skal heller ikke undervurderes. For mange kan det virke som et ork å ta med egen mat, men når man får en rutine på det er det ganske enkelt.

**4. Vask med eddik og natron**  
De fleste husholdninger har et stort sortiment av renholdsprodukter, fra oppvaskmiddel, klorin, ammoniakk, grønnsåpe, glasspray, skurekrem og gjerne vaskemiddel for både kulørt og hvitvask. I følge Statistisk Sentralbyrå kjører en gjennomsnittlig norsk barnefamilie en vask per dag. Mens vi stadig kjøper mer spesialiserte vaskemiddel og vasker renere, har også antall tilfeller av astma gått opp de siste 20-30 årene, særlig blant barn. Avhengig av hvor i landet vi snakker om, har 5-11 prosent av norske barn astma. Forskere har flere teorier på hvorfor astma øker, men mye tyder på at ulike rengjøringsmidler øker risikoen for astma. Flere ser derfor etter mer naturlige alternativer.

En kombinasjon som kan spare deg penger og er bedre for miljøet og helsen, er å bytte ut produktene du bruker med eddik og natron. Ta noen raske Google søk for å finne ut hvilke blandingsforhold vi snakker om for ulike typer vask og renhold. Natron absorberer lukt, og har en god skureffekt for skitt og fett. Eddik har antibakterielle egenskaper og forebygger mugg. Fortsatt er det flere av den eldre generasjonen som bruker eddik til vindusvask.

Avhengig av om du finner natron for storkunder eller ikke, koster en kg opp til 200 kroner. Kjøp inn 5% eddik av billigste sort. Alt i alt kan det være mye å spare ved å bruke enkle renholdsprodukter, og for helsen og miljøet er det ingen tvil om at du gjør noe bra.

**5. Ta en gjennomgang av det du ikke bruker**  
Nordmenn flest bor på stor flate i forhold til andre europeere, og de fleste av oss har lagringsplass nok til at mye blir stående ubrukt. Ved å bli mer bevisst på hva du har som du egentlig ikke bruker, kan du også tenke gjennom en gang til før du kjøper noe nytt. Trenger du egentlig en ny sofa? Er ikke spisestuestolene egentlig fine? Ved å dempe eget forbruk av interiørvarer, slår du også et slag for miljøet.

Uansett kan det være befriende å gå gjennom gamle møbler og ting du vet du ikke kommer til å bruke og se om de kan komme til nytte for andre. Det er enkelt å legg ut på Finn.no og tjene noen hundrelapper. Slik sett bidrar du kanskje til at noen kjøper brukt i stedet for nytt.