---
layout: post
date: 2019-06-20 12:17:12 +0200
crop_image: true
author: _authors/gunnar-christensen.md
tags: []
title: Fritidsparker
excerpt: Din guide til de beste fritids-og familieparkene i Skandinavia. Fritidsparkene
  i Norge, Danmark og Sverige. Det legges vekt på barnevennlighet, tilpasning for
  hele familien, tilgjengelighet og totalinntrykk.
image: "/assets/images/hunderfossen.jpg"
image_caption: Foto Gunnar Christensen motiv fra Trollet i Hunderfossen
categories:
- _category/fritid.md
publish_date: 
weight: 7

---
#### Norge:

**Dyreparken i Kristiansand**  
Dyreparken var i utgangspunktet en dyrehage som gradvis er utvidet til badeland og fornøyelsespark. Her er mange attraksjoner som bl.a. kaptein Sabeltann og reise med sjørøverskip, Kjuttaviga samt Torbjørn Egners Kardemomme by og Hakkebakkeskogen. Muligheter for overnatting bl.a. i røverlandsby. Dette er en fin familiepark med et variert tilbud som passer for hele familien.

**Tusenfryd**  
Tusenfryd ved Oslo ligger i bratt østvendt terreng. De fleste hovedattraksjonene har varsel om at gravide, hjertesyke, personer med høyt blodtrykk m.fl. frarådes å bruke attraksjonene. Dette sammen med de bratte terrenget setter et stort hinder for besteforeldre som ønsker å ta med barnebarn på fornøyelsesparken. Dette er mer et forvokst tivoli enn en fornøyelsespark for bredden av befolkningen. Et irritasjonsmoment er de mange bodene med spill for barn som er spredd ut over hele området: De er dyre og har gjerrige gevinster: Her nærmest robbes barnas lommepenger.

**Bø Sommerland**  
Bø sommerland er først og fremst badeland. Dermed er sesongen kort og prisgitt været. Badelandet ligger i delvis bratt terreng med et lite tivoli og spilleboder øverst. Sirkusforestillinger foregår i et lite telt. Få badeland i Norge kan måle seg med dette tilbudet for de badelystne i alle aldere.

**Hunderfossen**  
Vil du se den ekte Il Tempo Gigante og bli kjent med norske folkeeventyr i Ivo Kaprinos ånd er dette stedet. I tillegg et lite tivoli. Parken er ikke stor: Det trekker ned at inngangsbilletten er forholdsvis dyr og den har vært det siden parken åpnet. Parken er mest tilrettelagt for de minste. Tenåringer kjeder seg her.

#### Danmark

**Fårup Sommerland på N-Jylland**  
Badeland og fritidspark i tradisjonell forstand og et variert godt tilbud. God plass både inne på anlegget og ute på parkeringsplassene. Dette er ofte første høydepunkt for barna på Danmarksturen og flere besøk hit kommer raskt på ønskelisten.

**Tivoli i Aalborg**  
Dette er et tradisjonsrikt lite tivoli som er avgrenset til et kvartal i byen. Sammenliknet med mange andre fornøyelsesparker virker dette lite og avgrenset med begrensede muligheter. For foreldre kan det likevel være et koselig gjensyn med bardomsminner selv om anlegget nå blekner ved siden av andre og nyere fritidsparker.

**Tivoli i København**  
En opplevelse av en fornøyelsespark med lange tivoli-tradisjoner og et variert tilbud av interesse for hele familien. En fornem perle for rekreasjon midt i København sentrum.

**Legoland, Billund**  
Legoland er den absolutt beste fritidspark i Danmark. På mange måter er Legoland et kvalitativt høydepunkt for barna fordi tilbudet her er så variert, mangfoldig og særegent. Her er mye opplevelser for barna. Ulempen med Legoland er at så mange vil dit. Det blir lett lange, svette køer i sommersesongen.

**Jesperhus blomsterland på Jylland**  
Et vakkert blomsteranlegg som gleder voksne mer enn barna: Dette er en fin inspirasjonskilde for alle hageinteresserte. Dog finnes også flere tilbud til barn, særlig de minste. Her finnes vakre rasteplasser for familielunch. Kommer du hit på regnværsdager finnes et innendørs badeanlegg like ved.

**Djurs sommerland på Jylland**  
Varierende kvalitet: Noe nytt og fint, men også endel slitne innretninger som godt kunne oppgraderes. Ikke den helt store opplevelsen for barna.

#### Sverige

**Astrid Lindgrensentere**  
Mange familier kommer til Astrid Lindgrensenteret i Sverige med store forventninger og det med god grunn: Både bøkene og filmene om Emil, Pippi og alle de andre kjente og kjære Lindgren-figurene er i toppklasse. Derfor blir besøket på Lindgrensenteret en gedigen nedtur. Her er det gjort lite annet enn å sette opp noen miniatyrhus og et lite museum samt litt skuespilleropptreden av lokale krefter i sommersesongen. Dette føyer seg inn i rekkene av mange svenske fritidstilbud som er både nedslitt og direkte dårlig laget.

Men om du likevel tar turen så unn deg et stopp på Kathult, gården der Emil-filmene ble innspilt. Den ligger en liten kjøretur unna Vimmerby. Selvom gården ikke lengre er så godt vedlikeholdt som den var i filmene, så er dette en liten idyll vel verd besøket for barna som straks kjenner igjen både snekkerboden og utedoen. Her får barna også kjøpt seg både "byssa" og "myssa" i ekte Emil-stil.

**Skara Sommerland, Skara**  
Sliten og middelmådig fritidspark der vedlikeholdet var så som så. Et dårlig tilbud sammenliknet med de fleste danske fritidsparkene.

**Liseberg, Gøteborg**  
Dette er mer tivoli enn fritidspark og minner sånn sett mye om en større versjon av Tusenfryd i Norge m.h.p. tilbudet. Liseberg har imidlertid betydelig lengre tradisjoner som tivoli og har mye variert å by på.

Liseberg har opp gjennom årne hatt en rekke ulykker med alvorlige personskader bl.a. den 14 juli 2008. Det er derfor spørsmål om denne fritidsparken tar sikkerhet på alvor eller som denne type underholdning har større ulykkesrisiko.