---
layout: post
date: 2019-06-18T10:49:43.000+00:00
crop_image: true
author: _authors/gunnar-christensen.md
tags:
- bil
- reise
- reiseråd
- Paris
- Frankrike
- Disneyland
- bilreise
- familietur
- høstferie
title: Disneyland i Paris
excerpt: 'Besøk Disneyland og Paris i barnas høstferie og unngå langdryge, uendelige
  køer på silsvette sommerdager. Unngå rådyre Disneyland-hoteller og flyreiser: Ta
  bilen og planlegg turen godt.'
image: "/assets/images/disney.jpg"
image_caption: Foto Gunnar Christensen
categories:
- _category/reise.md
publish_date: 
weight: 4

---
Med bilen blir turen til og fra til en innholdsrik del av turen.  
Begrepet avstand blir mer virkelig.

Tanken på å besøke mange land på turen begeistrer barna. Foruten Danmark går denne bilturen gjennom Tyskland og Luxemburg. Derfra inn i Frankrike på E 50 til Paris.  
Gjennom Belgia og Nederland på hjemturen.

Tanken på langturen kan oppleves litt overveldende til å begynne med: Drøye 170 mil hver vei er ingen spøk med barn i bilen. Motorveier. Høyhastighet. Ulykkesrisiko...  
Med smått og stort blir det omkring 340 mil kjøring tur/retur fra Sørlandet.

**Overnatting**

Da Disneyland ble påbegynt ble også en ny drabantby ved navn Bussy-Saint-Georges bygget: En funksjonell og grei småby to metrostopp fra Disneyland. Her finnes minst fire store hoteller med grei standard langt billigere enn Disneyhotellene.

Langs E 50 fra grensen mot Luxemburg i retning Paris finnes Bussy-Saint-Georges godt skiltet og lett tilgjengelig uten å møte den tette Parisertrafikken. Vel framme vil du ikke lengre klage over utgiftene til bompenger på E 18: Fra grensen i øst til Paris er der fire bomringer på E 50. Den billigste lopper deg for 11 Euro. Men veiene er fine og trafikken flyter fint.

**Disneyland**

Hadde du ventet et gedigent plastlekeland så får du deg en overraskelse: Gater og hus er ekte med fine detaljer. Disneyfigurene dukker opp her og der i fine drakter...  
Lange køer av barn vil fotograferes sammen med favorittene side.

\- Pappa! Se! Der er Mikke! Hvor er autografboka?  
Autografboka kjøpes i en av de utallige og dyre butikkene i fornøyelsesparken...  
\- Mini og Pluto er der! Se! Pappa se! Der!

Kafeer.  
Restauranter.  
Snack ...

\- Dette var gøyere enn vi hadde trodd på forhånd!

Høylytt musikk tuter deg i øret med diskotek styrke. Selv barna synes musikken er sjenerende høy.  
Utpå ettermiddagen kommer paraden langs hovedgata...

**Disney Studio:**

Siste tilskudd på Disneylands satsing i Paris er en egen fornøyelsespark ved siden av det opprinnelige sentrert omkring temaet film. Her kan du tegne din egen tegnefilmsnutt basert på enkel strek. Oppleve stunteffekter og historikken i Disneys filmskapning.

Også her dukker Disneyfigurene opp med ujevne mellomrom.  
Paraden en gang om dagen finnes også her, men i mindre målestokk.  
Og flere butikker. Store handlesenter med dyre...

\- Der er Donald! Se!!!  
En liten, rød el-bil kommer kjørende. Svinger omkring forbausede foreldre og jublende barn.  
Kameraene blitser...  
Donald vinker og forsvinner gjennom en port...  
\- Endelig fikk vi se han!  
\- Det er Mike Mus som er den store stjernen her i Disneyland, Paris ? ikke Donald...

Skumringen legger seg over hovedgaten.  
Utallige lys tennes...  
Tilbudene fortsetter...  
Mimikken blir mattere...  
Trett barnegråt...  
Musikken...  
Opplev...  
Opplev mer...  
Ikke tenk...  
Kjøp!  
Kjøp mer!  
Tilbud før stengetid...  
Disney kjøpesenter også utenfor...

**Paris sentrum:**  
Voksne undervurderer ofte barns interesse for turistattraksjoner: Fra Bussy-Saint-Georges går metroen direkte til Triumfbuen. Stasjonen ligger noen etasjer under det kjente byggverket. Dagslyset i enden av trappen viser vei til Champs Elysèes kjente rundkjøring. Mektig troner Triumfbuen i senter med sine vakre utsmykning. Vindeltrappen fører opp til platået med utsikt over bydelen.  
I morgendisen kommer Eiffeltårnet svakt til syne.

Så Eifeltårnet, en liten fottur fra Triumfbuen.  
Tiggere i gaten: En fillet far med sin lille sønn. Diskret inntil en husvegg. Som for å unnskylde at de er der...  
Selgere maser rundt: Indere med suvenirer og pågående markedsføring.  
\- Ta heis eller gå opp?  
Det er nesten 320 meter opp!  
\- Fin mosjon! La oss gå...  
Barna er med på det.  
Luftige konstruksjoner gir rikelig utsikt og solid følelse av høyden...

I tårnets første etasje er et lite spisested og postkontor: Poststemplede kort med hilsen hjem fra selve Eiffeltårnet...  
Men ved tårnets andre etasje er det stopp: Forbudt å gå videre opp.  
Vakten henviser høflig til heisene: Fullpakkede innretninger som jobber iherdig opp og ned fullastede med folk.  
Utsikten er upåklagelig i alle retninger...  
Trafikken på Seinen.  
Gatene, husene...

![](/assets/images/disney3.jpg)

Notre-Dame en liten metrotur unna Eiffeltårnet...  
Salgsboder utenfor. Små Eiffeltårn, Notre-Dame og Triumfbuer. Tilbud! Ta med hjem!  
Gatestøyen blir borte der inne...  
Messe for de døde.  
Rader med lys er tent.  
Ofring ved et sidealter.  
Prester ved hovedalteret...  
Lukt av røkelse.  
Ettertanke.  
Kontemplasjon.  
Ro. Ro i sinnet.  
For en stund..

Lommetyver er svært aktive i Paris. Se opp for dem på overfylte metroer...  
Pass godt på barna. Ikke la dem gå for seg selv.

**Reiseruta.**

Lander du i Hirtshals nord på Danmark: Følg E 39 til Aalborg. Derfra E45 gjennom Danmark inn i Tyskland forbi Hamburg.

På reisen kan det være lurt å styre unna de større byene for overnatting. Det tar lengre tid å finne fram i storbyer og det kan være vanskeligere å finne rolige overnattingssteder for liten og stor. Om det lakker mot overnattingstid før du kommer til Hamburg er Waldschlosschen hotell i Schleswig et godt tips; Tre og firestjerners hotell i rolige omgivelser. Om her er lite belegg, som det ofte er i september og oktober, så kan du lett få en 4-stjerners bekvemmelighet til 3-stjerners pris. Prisene er rimelige sammenliknet med norske hoteller. Schleswig er en trivelig liten kystby med en eldre bydel.

Fra Hamburg videre forbi E 45 til Hannover og Kassel. Ta E 40. Videre ut på E 44. Følg skiltingen til Luxemburg. Er det overnattingstid finnes flere koselige overnattingssteder i middelaldersmåbyer i dette området.

Til Luxemburg på E 25. Så på E 50 som tar deg direkte til forstaden Bussy-Saint-Georges. Fire bomringer fra grensen.

Hjemturen anbefales via Versailles.  
Fra Bussy-Saint-Georges innebærer det kjøring nærmere Paris sentrum hvilket gir tettere trafikk og større muligheter for å kjøre feil. Versailles ligger syd for Paris sentrum.

Om hjemturen skal gjennom Belgia og Nederland anbefales å kjøre rundt Paris. Unngå rushet fredag ettermiddag. Enhver ettermiddag. Fra kl. 16 og utover øker trafikken rundt Paris. Da kreves stor tid og tålmodighet.

På internet finnes reiseforslag og reiseruter. Korteste vei fra Versailles til Hirtshals er 137 mil i følge kart , men legger du veien gjennom Belgia og Nederland drar det ekstra kilometer.

E 19 fra Paris til Belgia, via Mons på E 42 til Liège. Deretter på E 25 forbi Eindhoven. Videre A50 til Nijmegen. Derfra E 30 til Osnabruck. Videre E 30 til Hannover og E 45 til Hamburg. Deretter E 45 opp Danmark.

Både Frankrike og Tyskland har lokal skilting på veiene. For eksempel A 7 i stedet for E 30. Europaveiskiltene er ikke så hyppig merket som de lokale benevnelsene.

Det lønner seg å være godt utstyrt med kart. Enkelte av de områdene du må igjennom er tettbefolkede og det kan være en fordel med et mer detaljert kart. Videre kan det være en fordel kun å bestille hotell på bestemmelsesstedet, og la overnatting langs kjøreruta være åpent. En dag kjøres lengre enn planlagt, andre dager kortere. I høstferien er det oftest flust med ledige sengeplasser underveis.

Utstyr barna med digitalt lesestoff, spill og annet som kan sysselsette dem på den lange veien. Ha regelmessige stopp der barna får bruke kroppen og oppleve nye ting. Forbered dem på kjedelige timer og dager i bilen. Snakk om turen og trekk dem med i planleggingen.

Reisehåndbøker og opplysninger på nettet kan komme godt til nytte.  
Sjekk bilen før reisen.  
Reguler nakkestøttene så alle får rett høyde.  
Kjør defensivt.

\- Og hva husker jeg best fra Paris?  
\- En frastjålet lommebok og et dårlig erstatningsoppgjør fra Europeiske reiseforsikring.  
Paris - lommetyvenes by!

God tur til Paris...