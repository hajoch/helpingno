---
layout: post
date: 2021-08-17 15:32:48 +0200
crop_image: true
coauthor: []
tags:
- helse
- estetikk
- skjønnhet
- Bergen
title: Betydningen av skjønnhet.
excerpt: Mai er en nydelig tid å være ute og oppdage all skjønnheten naturen har å
  by på. Det er noe helt eget å vandre rundt i den. Du har stillheten, bortsett fra
  naturens egne herlige lyder, som en liten bekk som sildrer, fuglene som kvitrer
  eller trærne som visker.
image: "/assets/images/bergen.jpg"
image_caption: 'Foto: Henning J. Grini'
author: _authors/henning-j-grini.md
categories:
- _category/helse.md
publish_date: 2021-08-17 00:00:00 +0200
weight: 7

---
![](https://usercontent.one/wp/www.inspirasjonogideer.no/wp-content/uploads/2020/05/blomster-1080x675.jpg =1080x675)

Og så har du all skjønnheten som rører ved det innerste i oss. Det kan være landskapet, en blomstereng eller et lam som lekent løper av gårde. Det kan være solnedgangen, en sommerfugl, en løvetann, et smil eller barnelatter som er ekstra kjekt å høre nå etter koronakrisen.

Dette med skjønnhet og ha det vakkert rundt seg er kanskje mer betydningsfullt enn vi er klar over. Vi søker jo alle etter skjønnhet, både i oss selv og andre, i musikk og kunst, i hager og kjærlighet. Hvis ikke vi finner denne skjønnheten blir livet tomt og meningsløst.

Det å være omgitt av vakre omgivelser gjør noe godt med oss mennesker. Ikke alle er så heldig å bo i Bergen, som er en av verdens vakreste byer, men vi har større potensial. Og kanskje bør vi nettopp fokusere på det nå i disse tider hvor vi trenger oppmuntring og håp for fremtiden.

_Her kommer en oppfordring til å forskjønne byen ytterligere:_

Kjære kommune og innbyggere. Fortsett å sette ut blomster og bevare og pusse opp hus og bygninger. Vit at vi andre har stor glede av det dere gjør. Lag vakre kreative utsmykninger. F.eks. på rådhusets grå yttervegg mot Lille Lungegårdsvann? Selv om byen vår er vakker er det ingen grunn til å hvile på laurbærene.

Kjære arkitekter og utbyggere. Skap vakrere bygg, det er mer å gå på. Under kåringen av [Bergens vakreste bygg](https://www.bt.no/kultur/i/jdrRGA/bts-lesere-har-talt-bergens-flotteste-bygning-er-kaaret) kom ingen nyere bygg med, bortsett fra Grieghallen (som er 42 år gammel). Den som vant var Håkonshallen, et mer enn 750 år gammelt bygg. Jeg utfordrer dere til å gjøre det bedre. Bruk litt ekstra midler på å skape vakre bygg og omgivelser.

Kjære dere som jobber med kunst og kultur. Vi trenger dere som aldri før. En oppfordring, vi vet at det er mye urettferdighet og galskap i verden, men hva med å fokusere og finne frem til det vakreste vakre i deres indre og får det uttrykt slik at vi andre kan miste pusten litt, bli berørt og få noe å strekke oss etter.

Selv liker jeg å vandre rundt i byen vår. Her er det nydelige bevarte hus, brosteinsbelagte smau, gatekunst, vakre parker og fargerike blomster og nå til og med frukttrær! Ikke sjelden tar jeg turen innom for å beundre Universitetsmuseet (både framsiden og baksiden er en nytelse å se på) og den botaniske hagen. Den er vakker med alle sine blomster og fisk som svømmer rundt.

Samtidig er det mye som er på gang i årene fremover. Når den tid kommer gleder jeg meg til å besøke den flotte badeparken ved Store Lungegårdsvann, å vandre langs den gjenåpne kanalen mellom Store og Lille Lungegårdsvann og ved Minde når utbyggingen og forskjønnelsen av området er ferdig.

I mellomtiden er det masse å fryde seg over i byen vår. Vi har grunn til å være stolte. Når turistene fra alle verdens hjørner atter kommer tilbake til Bergen etter koronakrisen vil jeg at de skal få hakeslepp over hvor vakkert det er her.

Det er så mye problemer og kaos i verden at det skaper angst og usikkerhet. Vi trenger mer enn noen gang å omgi oss med skjønnhet. Da føler vi oss mer levende. Samtidig er det helsebringende og balsam for sjelen. Å skape skjønnhet rundt seg er ikke en utgiftspost, men en investering for fremtiden.

***

Dette innlegget, under tittelen [Hold Bergen vakker](https://www.ba.no/hold-bergen-vakker/o/5-8-1294428?access=granted), sto i Bergensavisen 10. Mai 2020.

![](https://usercontent.one/wp/www.inspirasjonogideer.no/wp-content/uploads/2020/05/blomster2.jpg =1000x1333)

Nygårdsparken_Bergen