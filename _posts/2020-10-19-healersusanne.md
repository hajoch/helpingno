---
layout: post
date: 2020-10-19T16:03:36.000+02:00
crop_image: true
tags:
- healing
- alternativ behandling
- klarsynt
- tankekraft
- energi
- Snåsamannen
- hjelpe mennesker
title: Healersusanne
excerpt: Hun heter Susanne Ertsland Askvik og har ingen røtter i Snåsa. Tvert om så
  er hun fra Haugesund og bor i Stavanger hvor hun har egen praksis. Etter at det
  ble kjent at hun har evner som Snåsamannen så har pågangen nærmest eksplodert. Oppdatert
  intervju.
image: "/assets/images/Sunnamed (2).png"
image_caption: Privat Foto
author: _authors/gunnar-christensen.md
categories:
- _category/helse.md
publish_date: 
weight: 7
coauthor: ''

---
Jeg føler meg nesten like spent som en tenåringsgutt på sin første date der jeg sitter i en litt tom og åpen moderne forretningsgård på Forus i Stavanger minutter før avtalt tid. Fra nettbildene gjenkjenner jeg kort tid etter ei smilende, ung og slank dame i hvit frakk med store blå øyne.

Deretter befinner jeg meg på et stort kontor med sort behandlings benk, bokhylle og kontorutstyr. Her er intet som minner om alternativ behandling: Modernistisk kunst på veggene. En stor grønn plante i en krok. Kun en liten grønn plante ved vinduet. Ingen røkelse i luften. Ingen bilder av guruer. Ingen musikk til behandlingen.  
Susanne er blid, uformell og snakker fort og lett om behandlingen.

**Klarsynt healer**  
På sin nettside [www.healersusanne.com](http://www.healersusanne.com/) presenterer hun seg slik: "Jeg er klarsynt healer, og har en naturlig evne til å formidle buskaper og overføre energi som kan fremme en persons vekst og helbredelsesprosess. Som healer kan jeg bidra til å fjerne blokkeringer og ubalanser slik at man kan bli mer i balanse, og dermed mer sunn og vital. Jeg kan hjelpe deg med å øke selvtilfriskningsprosessen og komme på bølgelengde med livskraften i deg selv og universet."

**Tankens kraft er uhyre sterk**  
Mange mener Susanne nå er en av de viktigste arvtakerne etter "Snåsamannen": Det viser pågangen til behandling hos henne. En pågang som har eksplodert etter at hun ble kjent bl.a. gjennom et intervju i ukebladet Hjemmet.  
\- Hvordan opplever hun denne store pågangen?  
\- Jeg er selvfølgelig overveldet, glad, stolt og ikke minst utrolig ydmyk! Det stemmer at jeg hadde stor pågang etter Hjemmet, men sannheten er at det startet før den tid. Dette var grunnen til at jeg ønsket å jobbe med healing på heltid. Allerede før Hjemmet intervjuet var det lang ventetid.  
\- Lader du batteriene med hjelp av meditasjon?  
\- Jeg er verdens mest utålmodige person. Meditasjon passer bare ikke for meg. Jeg gjør ting på en mer "effektiv måte". Tankens kraft er uhyre sterk, og mestrer man det trenger man ikke mange sekundene.  
\- Hvordan bruker du "tankekraften"?  
\- På samme måte som i "The Secret".

**Informasjonen bare kommer**  
\- Hvordan fanger du opp informasjon om en pasient straks vedkommende kommer inn døra og hva oppdager du ettersom behandlingen pågår?  
\- Noen ganger kommer pasientinformasjonen til meg alt før jeg møter pasienten. Det er som om guidene mine hvisker meg i øret hva jeg skal jobbe med nå. Når jeg møter pasienten kan jeg både føle pasientens plager på egen kropp og se dem i auraen.

**Sammenliknes med Snåsamannen**  
\- På en numerologinettside sammenliknes du med Snåsamannen og du har de samme numerologiske tallene som han: Er du komfortabel med denne sammenlikningen eller synes du det gir deg for stort forventningspress?  
\- Forventningspress bryr jeg meg egentlig ikke om. Jeg er alltid ærlig overfor meg selv og andre. Evnene mine er det langt sterkere makter som råder kontroll over, så jeg legger heller forventningspresset over på dem, smiler Susanne lurt, tar en slurk svart kaffe og er klar for neste spørsmål:  
\- Hvorfor vil ikke Snåsamannen peke ut andre med samme evne? Har ikke mennesker med slike evner bedre forutsetninger for å peke ut dem som kan hjelpe andre enn dem som trenger hjelp og som ikke har slike evner?  
\- Han har vel ikke sett på det som sin oppgave. Alle har vi hvert vårt kall. Hans har vært å hjelpe mennesker.

**Snåsamannen er helt unik**  
\- Var det markedsføreren i deg som slo til da du lanserte deg selv med liknende evner som Snåsamannen?  
\- Jeg har aldri påstått at jeg har de samme evnene, men jeg har registrert likheter etter å ha lest boken om han. Jeg kan ha nevnt Snåsamannen i sammenhenger, men det er for at folk flest skal kunne skjønne hva jeg driver med. Mange kjenner til begrepet healing, men enda flere kjenner til personen Snåsamannen. Derfor har jeg brukt det som en sammenlikning. Jeg har aldri tatt et kurs i healing. Jeg har bare evnene. Det samme gjaldt ham. Mine hender veksler mellom å være iskalde og ekstremt varme. Derfor var det utrolig interessant å lese at han har det samme. Jeg vil imidlertid aldri påstå at jeg har de samme evnene som han. Det tror jeg verken på eller har forutsetning for å påstå. Snåsamannen er en helt unik person som jeg respekterer høyt. Han har vært en enorm døråpner og gjort det lettere for mennesker med evner til å tørre å stå frem.  
\- Snåsamannen liker ikke benevnelsen "healer", men du bruker dette ordet aktivt.

\- Jeg er mye yngre enn han og bruker ord som ungdommen forstår. Jeg synes det er trist at et ord skal settes i en negativ bås og håper jeg kan snu dette til å bli et positivt begrep igjen. Å heale betyr jo bare "å gjøre hel".

**Kraften kommer fra Gud**  
\- Snåsamannen mener den helbredende kraften kommer fra Gud og at den går gjennom han. Opplever du dette på sammen måten og hvordan definerer du Gud?  
\- Jeg er helt enig med ham! Jeg ser på evnene mine som en gave fra Gud, men liker også begrepene Kraft og Universet.  
\- Snåsamannen valgte å gjøre healing gratis og jobbe ved siden av. Var det mulighetene til å kunne hjelpe mennesker på heltid som gjorde at du valgte å gjøre det annerledes ved å åpne egen praksis på heltid?  
\- Det har du helt rett i, og det var selvfølgelig ikke enkelt å gå fra å hjelpe mennesker uten å ta betalt til å gjøre det. Jeg har lang utdannelse bak meg, hus og hjem, regninger som må betales. Bakgrunnen er enkel. På det meste hadde jeg arbeidsdager fra morgen til kveld og måtte hjelpe mennesker etter dette. Det gjorde meg til slutt utbrent, og jeg måtte ta et valg. Jeg tenkte meg grundig om og stilte meg selv følgende spørsmål: Hva vil være det riktigste? Å fortsette i en spennende, men svært krevende jobb i næringslivet? Da vil jeg ikke ha overskudd til å hjelpe syke på det lille jeg har av fritid. Eller å ta betalt, og hjelpe mange mennesker i uken.  
\- Har du det slik som Snåsamannen at du ikke kan hjelpe deg selv eller dine nærmeste?  
\- Det har variert veldig. I det siste har jeg kunnet hjelpe familiemedlemmer som jeg tidligere ikke kunne hjelpe.  
\- Er det slik at evnene blir sterkere med årene så langt eller er evnene like sterke hele tiden?  
\- De oppleves å bli sterkere.  
\- Tidligere i ditt liv tiltrakk du deg andres sykdommer og ble selv syk: Hvordan beskytter du deg mot dette nå som behandler?*  
\- Jeg frykter ikke pasientenes sykdommer og føler meg beskyttet.

**Kommanderer guider**  
Behandlingen er i gang. Jeg sitter på benken. Hun berører ryggen:  
\- Lukk øynene!  
Fornemmelsen av energier strømmer på. Nå samtaler hun med guidene sine. Igjen og igjen kommanderer hun dem til å reparere og bedøve forskjellige steder i kroppen. Etter hver kommando knipser hun. Det blir mange knips.  
Deretter må jeg ligge på ryggen. Øynene mine må fortsatt være lukket.  
Jeg føler meg behagelig avslappet.  
Plutselig merker jeg hendene hennes et sted over hodet. Hendene hennes lukter som om de er smurt med en form for balsam: Hun sier etterpå at hendene er nyvaskende og denne balsamen kommer ut av hendene hennes på underlig, uforklarlig vis under behandlingen.  
Deretter over på magen i liggende stilling på benken.  
Hun fortsetter å tilkalle de beste reparatørene blant guidene og ber dem ta tak i og reparere her og der. Knipser og knipser.

Tilbake på stolen etter behandlingen.  
Susanne peker på vannglasset hun serverte meg ved ankomst;  
\- Drikk mye. Du kan bli veldig tørr i munnen etter behandlingen.

**Det styres for meg**  
\- Hvorfor holder du av og til hendene over pasienten uten å berøre - virker ikke berøring best?  
\- Det er veldig forskjellig. Noen ganger holder jeg hendene over kroppen, andre ganger berører jeg kroppen. Jeg føler at dette styres av høyere makter og jeg er ikke helt bevist hvordan jeg berører og ikke berører under behandlingen. Det styres for meg.  
\- Hvordan oppleves det å være healer?  
\- Det er fantastisk å være vitne til at positive ting kan skje med mennesker. Det gir meg mye.  
\- Hvordan fanger du opp hva folk feiler: "Ser" du i pasientens kropp/aura eller føler du det på din egen kropp?  
\- En kombinasjon.  
\- Opplever du dine guider som en gruppe eller som flere enkeltindivider?  
\- Jeg opplever dem som en gruppe, men jeg ser at det kommer nye individer inn og andre går ut av gruppen etter behov under behandlingen.

**Stiller aldri diagnoser**  
\- Finnes det skader eller sykdommer du ikke kan se eller gjøre noe med?  
\- Jeg stiller aldri diagnoser og påstår aldri at det er noe jeg kan fikse eller ikke kan fikse. Det er individuelt.  
\- Når begynner effekten av behandlingen for pasienten - straks eller etter noen dager?  
\- Mange opplever noe umiddelbart, men kroppen trenger ofte litt tid på å lege seg.  
\- Hvor mange behandlinger er nødvendig for de fleste pasientene du har?  
\- Det er helt individuelt, og dette diskuteres på første møte.  
\- Har du klart for deg hva du kan hjelpe med og hva du ikke kan hjelpe med på forhånd eller ser du dette først når du møter pasienten?  
\- Ved første møte.

**Telefonhealing**  
\- Hvordan fungerer telefonhealing som du tidligere drev med? Da ser du jo ikke personen og auraen. Dette betyr at du ikke har synet av personen som referansepunkt når du behandler?  
\- Vanskelig å forklare. Jeg liksom bare vet ting. Akkurat som om noen har fortalte det på forhånd. Noen ganger kan det faktisk virke sterkere pr. telefon, men som oftest er det sterkest ved å møte pasienten. Det er litt individuelt hva som er best for den enkelte.  
\- Har du healet dyr f. eks. en hund eller katt? Er det lik fremgangsmåte som ved å behandle mennesker?  
\- Det har jeg og det fungerer helt likt, men jeg jobber nå kun med mennesker.

**Mange med psykiske lidelser**  
\- Kan du hjelpe mennesker med psykiske lidelser?  
\- Ja. Mange kommer med psykiske lidelser.  
\- Er du bevist på hva som skjer under healing og styrer du energien dit den virker best?  
\- Ja.  
\- Har du alltid kontakt med "guider" i arbeidet ditt?  
\- Ja. Det har jeg.

\- Er det begrenset hvor mange pasienter du har kapasitet til å ta hver dag og er kraften like sterk på slutten av dagen som på morgenen?  
\- Dags-formen varierer selvfølgelig som hos alle andre. Kraften er der, men den kan oppleves forskjellig.

**Hva er koden?**  
\- Der er mange forestillinger omkring det å være healer og veldig mange som gir seg ut for å være healere kanskje på sviktende grunnlag. Mange som prøver healing opplever derfor at healing ikke virker, andre det motsatte. Tror du at dette er noe som er medfødt eller tror du healing kan læres?  
\- Hvordan andre gjør det har jeg ingen forutsetning til å uttale meg om. Jeg konsentrerer meg om mitt arbeid og prøver etter beste evne å hjelpe. Hvordan andre oppdager kraften i seg selv, har jeg ingen formening om.

**Den andre siden**  
\- Kommuniser du med "den andre siden" for eksempel ved å ta kontakt med guider og avdøde slektninger av pasienten?  
\- Dette er noe jeg har gjort, men nå prioriterer jeg å bruke evnene mine til å hjelpe mennesker med medisinske problemer.

**Undring og nysgjerrighet**  
Susanne serverer mer vann og kaffe. De vakre blå øynene fokuserer igjen på meg og intervjuet fortsetter:  
\- Hva skjer med ei lita jente som oppdager egne spesielle evner med dypere innsikt enn det de fleste andre har?  
\- Jeg hadde en helt vanlig oppvekst, og merket egentlig ingen av evnene mine før tidlig i 20 årene.  
\- Hvordan reagerte du da du først oppdaget dine spesielle vener?  
\- En god kombinasjon av undring og nysgjerrighet vil jeg si, men jeg var aldri redd! Jeg har heller ikke følt meg ensom med evnene. Så rart som det kan virke fikk jeg en sjelden ro over meg, nesten som jeg endelig var på plass i meg selv.  
\- Forsto dine foreldre hva som bodde i deg og stimulerte deg til å utvikle evnene dine?  
\- Jeg var godt voksen da jeg oppdaget evnene mine, så det har aldri vært nødvendig med noe stimulans der. Heldigvis har jeg en fantastisk familie som er støttende uansett. Min mor er nok mer åpen for det "alternative" enn min far, men begge har vist enorm støtte. Bare det at de stilte opp på "Migrapolis" i NRK-TV sier noe om hvor tøffe de er. I tillegg har jeg en søster og en lillebror som også har vist meg enorm støtte. Det betyr langt i fra at healing er et tema det prates mye om, tvert i mot. Det synes jeg er svært positivt. Det er viktig å ha mennesker rundt seg hvor jeg bare kan være Susanne.

**Australia**  
\- Hvorfor valgte du først en karrière i næringslivet og hvilken utdannelse tok du?  
\- Jeg har utdannelse fra International Business på Brisbane i Australia og markedskommunikasjon fra BI i Trondheim. Jeg har også tatt noen fag ved Universitetet i Trondheim. Jeg har alltid vært opptatt av å få en god utdannelse, og ønsket meg en karrière hvor jeg kunne utvikle meg til å bli et bevisst selvstendig menneske. Forretningslivet fascinerte meg tidlig, og jeg hadde en fantastisk morfar som var skipsreder. Han var en enorm inspirasjonskilde, og lenge ønsket jeg å gå i hans fotspor. Dette var nok barndoms-drømmen.

\- Hvilke råd vil du gi til foreldre som oppdager at barnet deres har slike spesielle evner som du har?  
\- Jeg er ingen ekspert, men var det jeg som havnet i den situasjonen ville jeg ikke oppmuntret til noe som helst. La dem være vanlige barn så lenge som mulig. Det hjelper dem å holde bakkekontakten. Jeg er selv glad for at dette var en verden som jeg kunne oppdaget helt selv. Selvfølgelig skal man vise støtte om barnet opplever noe utenom det vanlige, men jeg synes det er viktig å ikke fokusere for mye på det i tidlig alder. Lytting er det aller viktigste. La aldri barn føle at det de sier er dumt eller uvanlig. Har barnet spørsmål det er vanskelig å svare på, er det ingen problem å si akkurat det. At man ikke er sikker, men at det ikke gjør noe som helst. Man trenger ikke å forstå alt som foregår.

**Forholder meg til mange typer mennesker**  
\- Finnes det likheter mellom din jobb nå som healer og din tidligere jobb som markedssjef i oljebransjen?  
\- Egentlig ikke, men jeg har lært å forholde meg til mange typer mennesker i næringslivet. Det som imidlertid har vært en fordel er at jeg vet hvordan akademikere og mennesker innenfor disse miljøene tenker. Det har hjulpet meg å holde bakkekontakten, og gitt meg evnen til å kommunisere det jeg driver på med gjerne på en mer forståelig måte.

**Ting utfolder seg**  
Healing gir assosiasjoner til nytestamentlige helbredelser etter som det ofte bare skal en berøring til for å føle bedring eller bli helbredet. Det ligger derfor stor makt og oppmerksomhet omkring det å kunne hjelpe mennesker på denne måten:  
\- Har du tenkt over hvordan livet ditt vil arte seg fremover som følge av dine evner og kan du se inn i din egen fremtid?  
\- Heldigvis ser jeg ikke min egen fremtid. Men jeg føler meg beskyttet, og vet at jeg blir tatt godt var på. Ting utfolder seg liksom før jeg får tenkt meg om. Er det ting jeg "dveler ved" eller er usikker på, skjer det alltid ting som får meg sparket i riktig retning.

"Sparket i riktig retning" er hva jeg føler etter behandlingen: Energien har steget og jeg føler meg lettere i kroppen.