---
layout: post
date: 2019-06-24T10:09:54.000+00:00
crop_image: true
tags:
- bil
- Volvo
- PV
- B16
- personbil
- veteranbil
- PV 544
- svensk produsert bil
title: 'Volvo PV 544 '
excerpt: Nostalgiske tilbakeblikk på Volvo-veteran
image: "/assets/images/Volvo-PV544.jpg"
image_caption: 'Foto: Volvo da PV 544 ble lansert som ny. PV stod for person vagnar
  eller personbiler på norsk. Karosseri-platene var så solide og tykke på denne bilen
  at den fikk kallenavnet panservogn. '
author: _authors/gunnar-christensen.md
categories:
- _category/bil.md
publish_date: 
weight: 3

---
2 år kjørte jeg Volvo PV 544 B16 modell 1959 tidlig på 1970-tallet, men dette bildet av Volvo PV 544 er lånt fra Volvos  
reklame da bilen var ny. Jeg ervervet bilen som ung student på 1970-tallet for hele kr. 4.800,- inklusive omregistreringsavgift kr. 300,- hos Austin-forhandleren i Arendal. Bilen var alt døpt av tidligere eier og lød navnet "Oscar".

Det er noe spesielt med den første bilen. Jeg husker den bedre enn senere biler.1959 modell Volvo PV 544 med hel frontrute, to dører og enkel 2-punkts sikkerhetssele i kryss over brystet på begge forsetene. Ingen nakkestøtter. Nakkestøtte kunne man kjøpe løst på bilrekvisita og tre over seteryggen uten at bilen fikk bedre nakkeslengbeskyttelse med den patenten. Likevel var denne Volvoen absolutt en av de mest kollisjonssikre bilen man kunne kjøpe da den var ny.

Før denne modellen var det delt frontrute og da het bilen PV 444. Motoren i min bil var en B16 på 60 hk. I dag ville nok motoren hete 1,6 liter eller 1600. Senere kom også Volvo PV med B18-motorer. Girstanga var lang som på en lastebil. men behagelig i bruk. Girene gled lett og girkassa var fin og medgjørlig med solid avstand mellom girene.

Baksete var uvanlig stort. Og her kunne du legge bakseteryggen mellom seteradene og få ei fin seng til to og kanskje tre slank som man var den gangen. Karosseriplatene var tykkere enn det dagens biler har og derfor ble benevnelsen PV spøkefullt tolket til "panservogn", mens det egentlig sto for det svenske ordet "personvagnar".

Denne bilen var lettere å reparere selv enn dagens biler og det var nyttig for en slunken studentøkonomi. Det gikk lett å skifte plugger, vifterem og til og med speedometerwiren lot seg skifte egenhendig da den røk. For her var det plass nok til at man kunne komme til med egne never, verktøyet og tvistdotten.

Volvo PV 544 var en god bil på glatta, bakhjulsdrift til tross: Tyngden gjorde den stabil og god på veien. Men datidens diagonaldekk ga dårligere veigrep og lengre bremselengde enn dagens radialdekk og nå også lavtprofildekk.

Det var stas å ha en Volvo PV 544 som ungdom på 1970-tallet. I dag er PV 544 et samleobjekt. Det er gøy å se hvor mange flotte PVer som fremdeles er på veien i dag.

**I 2018 var det 60 år siden PV 544 ble satt i produksjon.**  
**Duetten er 5 år eldre.**

Volvo PV 544 kom på markedet i 1958 og er en videreutvikling av PV 444.

Interiøret var mer påkostet enn med 444. Dashbordets overflate var polstret av hensyn til sikkerheten. Bredden på baksetet var økt takket være at armlenet nå var felt inn i karosseriet. Dermed var det mer behagelig å sitte tre passasjerer i baksetet.

Utseendemessig var 544 en nokså gammeldags bil, men den hadde flere amerikanske trekk i eksteriøret.

Antall produserte P544 i perioden 1958 til 1965 var 243 996. Sylindervolum:  
1 583-1 778 cm, antall gir 3 - 4, Motoreffekt: 60-95 hk og hjulavstand 260cm.

Fra 1958 til 1961 hadde 544 en B16 (1,6 l, 60 hk).  
I 1961 kom B18-motoren (1,8 l). Den hadde større slagvolum og var videre-utviklet i forhold til B16.  
B18 hadde i utgangspunkt 75 hk, men kom også med doble SU-forgassere (Sport-utgave) med 90 hk (95 hk i 1965).

I løpet av produksjons-perioden (1958-1965) var det diverse små endringer på 544, slik som; felger, dekk-dimensjon, blinklys foran, ryggelys, støtfangere, grill, emblem/merker, utvalget av farger etc.